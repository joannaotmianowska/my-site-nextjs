---
title: "Odcinek 1 - Co Cię definiuje?"
date: '2024-01-21'
keywords: [Samorozwój, Definicja siebie, Programowanie, Work-life balance, Rozwój osobisty, Wypalenie zawodowe]
---

**Jestem ogromnie podekscytowana, bo przed Tobą pierwszy odcinek nowej serii mojego newslettera. Przedstawię Ci dziś pierwszy pretekst do rozmyślań i zachęcę do wspólnego rozmkminiania.**  
  
Jakiś czas temu w newsletterze Dominika Juszczyka (polecam bardzo! - [tu](https://dominikjuszczyk.pl/newsletter/) link do zapisu) trafiłam na jego rozmyślania o tym, jak odpowiada na pytanie "Kim jesteś?" albo na prośbę przedstawienia się w kilku słowach. Pewnie znacie te gorączkowe poszukiwania w głowie czegoś z sensem, gdy na przykład w nowej pracy każą nam się przedstawić. I mamy wrażenie, że wszyscy wkoło mają jakieś wypasione hobby w zanadrzu, a my nie wiemy, co powiedzieć... Ale dziś nie będzie o tym gorączkowym poszukaniu, ale o tym, by samemu sobie na spokojnie zadać takie pytanie i zobaczyć, co nam z niego wynika.**Jako że to pierwszy odcinek nowego newslettera, chcę Cię dziś zachęcić do zajrzenia "na początek" i odpowiedzenia sobie na pytanie "Co mnie definiuje?". Co jako pierwsze przychodzi mi do głowy, gdy słyszę "Kim jesteś?"?** **Kobieta? Mama? Programistka? Twórczyni?****  
  
Gdy zadasz sobie pytanie i otrzymasz odpowiedź, mam dla Ciebie zadanie. Pomyśl, czy ta odpowiedz Ci pasuje? Czy to, jak siebie definiujesz na ten moment Ci odpowiada?**  
  
Ja długo miałam tak, że jako pierwsza odpowiedź na pytanie "Kim jesteś?" przychodziła mi do głowy "programistka". I nie byłoby w tym nic złego, gdybym nie zauważyła jednocześnie, że praca bardzo mocno zaczęła mnie definiować. Do tego stopnia, że jak miałam w pracy wolniejszy okres w projekcie i nie było zbyt dużo zadań na bieżąco, ja czułam się źle. Jakby moja wartość była połączona z tym, czy zasuwam pełne osiem godzin w pracy tak, że nie mam kiedy zjeść obiadu.**  
  
Zaczęłam badać to, jak się czuję i szukać w tym sensu. Czy naprawdę chcę, by brak tasków w pracy psuł mi humor? A co będzie, jeśli np. mnie zwolnią, czy wtedy się załamię, bo nie będę miała pracy? To były hipotetyczne rozważania, które doprowadziły mnie do decyzji, że nie chcę, by praca tak mocno mnie definiowała. Zrobiłam sobie ćwiczenie w głowie i starałam się opisywać się bardziej tym, co robię, a kim jestem. Zadawałam sobie pytania typu "Co lubisz robić?", "Co Ci sprawia przyjemność?".**  
  
I wiesz co? Kod nie pojawił się na pierwszym miejscu! Nie chodzi o to, że nie lubię kodować, ale w końcu odkryłam, że przecież mam prawo, aby po pracy robić rzeczy niezwiązane z IT. Zmiana branży, prowadzenie bloga i grupy mocno mnie w tym temacie "przetyrały". Bo jak nie kodowałam, to się uczyłam, albo pisałam o kodowaniu i zmianie branży. Mam wrażenie, że zapędziłam się na początek wypalenia.**  
  
Tak z perspektywy, mam wrażenie, że robiąc ciągle coś związanego z IT trochę zagłuszałam wyrzuty sumienia, które pojawiały się, gdy odpoczywałam. Od dziecka słyszałam "najpierw obowiązki, potem przyjemności" i byłam święcie przekonana, że będę lepszą osobą, jak będę odpoczywać dopiero padając na twarz po zakończeniu wszystkiego, co "trzeba" zrobić. Jak się pewnie domyślasz, lista rzeczy do zrobienia zazwyczaj się nie kończy, więc z odpoczynkiem było u mnie ciężko.**  
  
Mogłabym jeszcze długo pisać, jak wiele zmieniło u mnie proste ćwiczenie związane ze sprawdzaniem, czy moja aktualna definicja mnie mi pasuje. Jednak na dziś zakończę i zaproszę Ciebie do wspólnego działania. 

**Może chcesz napisać mi, co przyszło Ci do głowy w pierwszej kolejności? Czy jest to coś, co Ci pasuje? Bardzo jestem ciekawa.**

Znasz kogoś, kogo zainteresuje mój nowy newsletter? Prześlij mu tego maila albo [link](https://www.subscribepage.com/pretekst) do zapisu, będę wdzięczna!

Serdeczne pozdrowienia

Joanna  

  

* * *

PS Chcesz być na bieżąco z tym, co się u mnie dzieje? [Wskakuj na mój Instagram](https://www.instagram.com/joanna.otmianowska/).

PS 2 Docelowo chcę, by wszystkie moje newslettery trafiły na dedykowaną stronę, gdzie będzie można poczytać archiwalne odcinki. Jestem właśnie w trakcie prac nad tą stronką i jak tylko skończę pierwszą działającą wersję, będę dawać znać. Oczywiście newsletter zawsze w pierwszej kolejności trafi do Twojej skrzynki, a dopiero potem na stronkę.